Από::Τσίρκας Στρατής, Πρός::Παπαϊωάννου Μ.Μ., 1960-01-27
Αλεξ. 27 Ιαν.1960
Αγαπητέ μου Μιχάλη,
Σου εσωκλείω την απάντησή μου για τα «Ελγίνεια Μάρμαρα». Φύλαξέ τη. Σήμερα στέλνω αεροπορικά στον Πέτρο Χάρη της Νέας Εστίας το πρωτότυπο. Τον παρακαλώ, αν για οποιοδήποτε λόγο δε μπορεί να τη δημοσιέψει, να μου γράψει δυο λόγια.
Δεν ξέρω αν είναι σωστό, αν γίνεται δηλαδή, να βάλουμε κάποιο να ρωτήσει το Χάρη. Αν δεν υπάρχει ελπίδα να δημοσιευτεί, θα διάλεγα το «Περιοδικό μας» του Λεβάντα ή δυο επιφυλλίδες στην Αυγή ή τον Ανεξάρτητο Τύπο. Προτιμώ όμως πάντοτε τη Νέα Εστία.
Μόλις έχω απάντηση του Χάρη μπορεί και να σου τηλεγραφήσω: Περιοδικό Λεβάντα –Εφημερίδα Βουρνά – Εφημερίδα Αυγέρη (Αυγή).- Πάντως μπορείς και μόνος σου ν’ αποφασίσεις το καλύτερο.
Σήμερα ο Πάροικος άρχισε τη δημοσίευση των σημειωμάτων της Ανθολογίας. Περιμένω ανυπόμονα τα υπόλοιπα περί Αλιθέρση, Φύλλα κλπ.
Πώς πήγε η διάλεξη για το Σεφέρη; Το έμαθα πολύ αργά για να σου ευχηθώ καλή επιτυχία.
Διάβασα πως κυκλοφόρησε η Επιθ. Τέχνης. Να δούμε πότε θα φτάσει εδώ.

Όλοι καλά – και σεις εύχομαι. Γράφε μου. Σε φιλώ
Γιάννης
